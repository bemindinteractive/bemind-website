---

layout: blog-article
permalink: /blog/7-semplici-regole-per-descrivere-al-meglio-i-vostri-prodotti
lang: it
category: 'VENDERE ONLINE'
title: 7 regole per descrivere al meglio i vostri prodotti
description: |+
  La descrizione dei vostri prodotti è un'operazione imprescindibile per avere riscontri positivi, ma troppo
  spesso si commettono errori evitabili.
image: /blog/images/people-coffee-notes-tea.jpg

---

La descrizione dei vostri prodotti è un'operazione imprescindibile per avere riscontri positivi, ma troppo spesso si commettono errori evitabili. Non sottovalutate questo passaggio: __bastano pochi accorgimenti per avere una descrizione efficace__ e visivamente pulita.

Le norme che seguono vi aiuteranno nell'intento.

### 1. Siate sinceri
Il cliente si aspetta di ricevere un prodotto che corrisponda esattamente a quello che ha trovato descritto nel vostro negozio online; se la scelta è ricaduta su un determinato prodotto, significa che quello che ha letto è quello che stava cercando.

Quindi __abbandonate ogni proposito di convincimento basato su mezze verità__, perché vi si potrebbe ritorcere contro.

### 2. Siate dettagliati
Affinché la vostra offerta risulti la migliore fra tante, deve essere presentata con __accuratezza e precisione__: i dettagli fanno la differenza e convincono più di qualsiasi ampollosa retorica. Il cliente non può vedere o toccare i prodotti, quindi è indispensabile che legga quante più caratteristiche possibili per decidere se acquistare. Non abbiate paura di annoiare perché vuole sapere se i propri soldi saranno ben spesi e proverà godimento se la sua scelta si dimostrerà valida.

Ma per ottenere questo risultato ha bisogno delle attenzioni che una persona può offrirgli in un negozio reale: una descrizione curata, perciò, vale più di mille chiacchiere.

### 3. Siate sintetici
Attenzione, però, a non lasciarvi prendere la mano con inutili lungaggini, perché essere dettagliati non significa scrivere fiumi di parole e riempire la pagina di frasi articolate. __Bisogna saper selezionare solo le informazioni realmente interessanti__ e presentarle con parole ricercate e ponderate, che possano esprimere al meglio la sostanza del prodotto senza cadere in eccessi noiosi.

__Preferite frasi corte e semplici__: l'intento è trattenerlo sul vostro e-commerce, non farlo scappare.

Date uno sguardo [qui](http://proraso.com/category/barba-e-baffi/linea-barba-e-baffi/){:target="\_blank"}; gli esempi sono sempre buoni maestri.

### 4. Ponete l'attenzione sui vantaggi del prodotto
Quando descrivete qualcosa, prestate particolare accuratezza alla convenienza e alla funzionalità di quello che state vendendo. __L'acquirente ha bisogno di sentirsi rassicurato sulla qualità di quello che sta per comprare__ e sugli impatti positivi che può avere nella sua vita.

Non dimenticate mai la regola numero 1 e non esagerate gonfiando a dismisura i vantaggi del prodotto, perché potreste risultare poco credibili.

### 5. Non dimenticate le fotografie
Nel descrivere un qualsiasi prodotto non dovete mai sottovalutare il potere evocativo delle immagini. Quindi cercate sempre di inserire un articolato apparato fotografico che faccia da supporto alle parole.

__È importante che le foto siano belle, nitide, della giusta dimensione e soprattutto complete__ (foto frontali, laterali, del retro). Spesso infatti ci imbattiamo in siti che hanno delle immagini scarse e poco dettagliate, approssimative; non c'è errore più grande che affidare la vostra proposta a qualcosa che la faccia apparire brutta.

### 6. Due sensi per stimolarli tutti
Fra tutti i nostri sensi, sono solo due quelli che si possono usare quando si sceglie un prodotto online: la vista ed eventualmente l'udito. Pertanto fate in modo che la percezione di queste esperienze sensoriali stimoli, se possibile, l'immaginazione delle altre.

Per esempio, l'italiana Mutti, azienda nota da anni per la produzione e la lavorazione di pomodori, ha creato una [sezione apposita](http://www.mutti-parma.com/it/prodotti/gli-indispensabili){:target="\_blank"} per raggiungere questo intento. Penserete che sia semplice trattandosi di cibo, eppure, se ci pensate bene, l'effetto si può senz'altro ottenere anche in altri ambiti.

Dunque fate lavorare fantasia e creatività o affidatevi a validi collaboratori.

### 7. Curate la grafica e la disposizione delle parole
Le parole da sole non bastano. Occorre saperle inserire con sapienza nello spazio ad esse dedicato per agevolare la lettura e renderla meno pesante possibile. Consigli utili:

- __inserite dei titoli__ che introducano alla materia trattata
- __evidenziate le parole che vi sembrano rilevanti__ per catturare l'attenzione
- __lasciate degli spazi bianchi__ che diano aria al testo
- __preferite gli elenchi puntati__ (vi aiutano anche nella sintesi)
- __utilizzate un carattere leggibile__ e gradevole alla vista

Un ottimo esempio che racchiude quanto detto finora lo trovate in [questa pagina](https://sorgentenatura.it/p/riso-fino-integrale-nerone-selvaggio-biologico){:target="\_blank"}: vi renderete subito conto del lavoro accurato che è stato svolto nella presentazione del prodotto.
